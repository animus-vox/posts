# מבוא לקוד פתוח
##### או - מה הייתי רוצה לדעת קודם

#### קדם דבר

קוד פתוח הוא תחום ענק, וקצת באופן דתי - כל אחד רואה אותו בצורה מעט שונה.
על הנייר, המושג לא אומר יותר מכך שעבור תוכנה \ פרויקט מסוים, יש גישה פומבית לקהילה.
עם זאת, מאחורי זה יש רבדים רבים, של סוגי אינטרסים ואידיאולוגיות של אנשים וארגונים שמניעים פרויקטי קוד פתוח רבים.
בסדרת הפוסטים הזאת, אנסה לתמצת עד כדי quick-start guide, להנגיש את עולם הקוד הפתוח ולמעשה לתת לאנשים שרוצים אבל מרגישים שהם צריכים מישהו ש"יחזיק להם את היד" לפחות בהתחלה, כדי לשים את הרגל בדלת.
אנסה לענות על השאלות: למה קוד פתוח, למי קוד פתוח, ואיך קוד פתוח?

#### למה קוד פתוח?
מקורות הקוד הפתוח הוא נושא רחב, ותיק, וקצרה היריעה מלהכיל.  
בעולם הזה משתתפים תאגידים, אינדיבידואלים וחברות ללא מטרות רווח.  
כיום, התמריצים העיקריים עבור המשתתף/ת הבודד/ת הם:

-    *תרומה* - פרויקטים רבים בקוד פתוח מהווים בסיס לטכנולוגיות שמשמשות מיליוני אנשים בעולם.  
    סיוע לפרויקט כזה משמעו סיוע לאותם משתמשים ושירותים שנתמכים בו.  
    בסוף, גם תוכנה קטנה לכאורה שמתוחזקת ע"י מפתח בודד, עושה גלים כשכלים רבים נשענים עליה (לדוגמה, XZ Utils, [שלאחרונה עשתה כותרות](https://boehs.org/node/everything-i-know-about-the-xz-backdoor) כשניסו להחדיר דרכה רוגלה).  
    לא משכנע? תרומות קוד פתוח יכולות להמצא בכורים גרעיניים, משחקים, לימוד והדרכה, או סתם באפליקציה שעוזרת לנו לשמור על הקופונים במקום מסודר (חבל, יש פג תוקף).
לתרום לקוד פתוח, משמעו להשאיר חותם על העולם.  

-   *ניסיון* - כאשר מצטרפים לפרויקט קיים, בין אם לצוות חדש בעבודה או לפרויקט קוד פתוח - לומדים איך להשתלב בפרויקט קיים ואיך לעבוד עם צוות חדש, ולמרות זאת, גם איך לעבוד לבד - לא תמיד (ולמעשה, בדרך כלל) לא יהיה חבר צוות זמין במיוחד כדי לעזור בכל רגע נתון.  
    מצופה מכם להיות 'קומנדו', לתת באופן יחידני למאמץ הקבוצתי, ולשאול שאלות בצורה מדויקת.  
    כל שיפור שתגישו יעבור בדיקה ע"י לפחות בן אדם אחד אחר אם לא כמה.  
    כלל מנחה - Professionals have standards!  
    
-   *קהילה* - עבודה בקוד פתוח, ברוב המקרים, משמעה עבודה בקהילה. כדי להצטרף לפרויקט קיים תצטרכו להכיר את העבודה הקיימת, אז באופן טבעי - יעזור לדבר עם האנשים שכתבו אותה.  
    יעזור שיש מי שבודק שהעבודה שלכם מתאימה למה שמנסים להשיג.  
    יעזור שיש מי שמתאם מטלות בין חברי הצוות.  
    יעזור שיש מי שבודק, שמייעל, שמדווח באגים, ועוד אין-סוף פעולות לשיפור הפרויקט.  
    מכאן הדרך להכיר אנשים שיהיו מנטורים, קשרים וגם סתם חברים - קצרה.
    
-   *כי צריך* - לפעמים, ניתן למצוא ארגונים גדולים שמקצים משאבים (כסף, כוח אדם) לקידום דברים שיהיו נחלת הכלל. מבלבל? מפתיע?  
    לא!  
    כמו שנכתב קודם - קוד פתוח הוא בכול מקום. גם אצל ענקיות הטכנולוגיה.  
    לפעמים הן צריכות לשפר משהו, ובהתאם לרישיון של התוכנה, הן חייבות לשתף את התוצר.
    
כן, אחרי מסע השכנועים הזה, אני בטוח שחיי הקוד הפתוח נשמעים נוצצים, נפלאים ומלאי תהילה - אך למען ההגינות, חובה להתחבר למציאות.
להשקיע שעות על גבי שעות במשהו שהוא, בתמצית דבר, side-project, זה קשה.
אם זה לא בא מתשוקה לדבר, או עם מטרה ברורה, זה לא ישרוד.
תמצאו פרויקט שבאמת מעניין אתכם, ולא תעבדו יום בחייכם.
